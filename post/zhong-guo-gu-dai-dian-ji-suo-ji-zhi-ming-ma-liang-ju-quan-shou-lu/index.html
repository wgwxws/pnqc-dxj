<html>
<head>
    <meta charset="utf-8" />
<meta name="description" content="" />
<meta name="viewport" content="width=device-width, initial-scale=1" />

<title>中国古代典籍所记之名马良驹全收录 | 坯逆翘楚的盗闲居</title>

<link rel="shortcut icon" href="https://wgwxws.site/favicon.ico?v=1678769288219">

<link href="https://cdn.jsdelivr.net/npm/@fortawesome/fontawesome-free/css/all.min.css" rel="stylesheet">
<link rel="stylesheet" href="https://wgwxws.site/styles/main.css">
<!-- <link rel="stylesheet" href="https://cdn.jsdelivr.net/npm/bootstrap@4.5.0/dist/css/bootstrap.min.css"> -->

<script src="https://cdn.jsdelivr.net/npm/@highlightjs/cdn-assets/highlight.min.js"></script>
<script src="https://cdn.bootcdn.net/ajax/libs/highlight.js/9.12.0/languages/dockerfile.min.js"></script>
<script src="https://cdn.bootcdn.net/ajax/libs/highlight.js/9.12.0/languages//dart.min.js"></script>

<!-- <script src="https://cdn.jsdelivr.net/npm/moment@2.27.0/moment.min.js"></script> -->
<!-- <script src="https://cdn.jsdelivr.net/npm/jquery@3.5.1/dist/jquery.slim.min.js"></script> -->
<!-- <script src="https://cdn.jsdelivr.net/npm/popper.js@1.16.0/dist/umd/popper.min.js"></script> -->
<!-- <script src="https://cdn.jsdelivr.net/npm/bootstrap@4.5.0/dist/js/bootstrap.min.js"></script> -->
<!-- DEMO JS -->
<!--<script src="media/scripts/index.js"></script>-->



    <link rel="stylesheet" href="https://cdn.jsdelivr.net/npm/katex@0.12.0/dist/katex.css">
    
</head>
<body>
<div class="main gt-bg-theme-color-first">
    <nav class="navbar navbar-expand-lg">
    <a class="navbar-brand" href="/">
        <img class="user-avatar" src="/images/avatar.png" alt="头像">
        <div class="site-name gt-c-content-color-first">
            坯逆翘楚的盗闲居
        </div>
    </a>
    <button class="navbar-toggler" type="button" data-toggle="collapse" data-target="#navbarSupportedContent"
        aria-controls="navbarSupportedContent" aria-expanded="false" aria-label="Toggle navigation" id="changeNavbar">
        <i class="fas fa-bars gt-c-content-color-first" style="font-size: 18px"></i>
    </button>
    <div class="collapse navbar-collapse" id="navbarSupportedContent">
        <div class="navbar-nav mr-auto" style="text-align: center">
            
            <div class="nav-item">
                
                <a href="/" class="menu gt-a-link">
                    本站首页
                </a>
                
            </div>
            
            <div class="nav-item">
                
                <a href="/tags" class="menu gt-a-link">
                    内容标签
                </a>
                
            </div>
            
            <div class="nav-item">
                
                <a href="/archives" class="menu gt-a-link">
                    逐年归档
                </a>
                
            </div>
            
            <div class="nav-item">
                
                <a href="/about" class="menu gt-a-link">
                    初心本源
                </a>
                
            </div>
            
            <div class="nav-item">
                
                <a href="/friends" class="menu gt-a-link">
                    意气相投
                </a>
                
            </div>
            
        </div>
        <div style="text-align: center">
            <form id="gridea-search-form" style="position: relative" data-update="1678769288219"
                action="/search/">
                <input class="search-input" autocomplete="off" spellcheck="false" name="q" placeholder="搜索文章" />
                <i class="fas fa-search gt-c-content-color-first" style="position: absolute; top: 9px; left: 10px;"></i>
            </form>
        </div>
    </div>
</nav>
<script>
    /* 移动端导航栏展开/收起切换 */
    document.getElementById('changeNavbar').onclick = () => {
        var element = document.getElementById('navbarSupportedContent');
        if (element.style.display === 'none' || element.style.display === '') {
            element.style.display = 'block';
        } else {
            element.style.display = 'none';
        }
    }
</script>

    <div class="post-container">
        <div class="post-detail gt-bg-theme-color-second">
            <article class="gt-post-content">
                <h2 class="post-title">
                    中国古代典籍所记之名马良驹全收录
                </h2>
                <div class="post-info">
                    <time class="post-time gt-c-content-color-first">
                        · 2022-06-17 ·
                    </time>
                    
                        <a href="https://wgwxws.site/tag/UTzY0pit1/" class="post-tags">
                            # 古知夜航船（注、译、说中国古代知识＆资料简编）
                        </a>
                    
                </div>
                <div class="post-content">
                    <p>1.周穆王八骏<br>
《拾遗记》：王（周穆王）驭八龙之骏：一名绝地，足不践土；二名翻羽，行越飞禽；三名奔霄，夜行万里；四名越影，逐日而行；五名逾辉，毛色炳耀；六名超光，一形十影；七名腾雾，乘云而奔；八名挟翼，身有肉翅。<br>
《穆天子传》：天子（周穆王）之骏：赤骥、盗骊、白义、逾轮、山子、渠黄、华骝、绿耳。<br>
2.秦始皇七名马<br>
《古今注》：秦始皇有七名马，一曰追风，二曰白兔，三曰蹑景，四曰追电，五曰飞翩，六曰铜爵，七曰晨凫。<br>
3.汉文帝九逸<br>
《西京杂记》：汉文帝自代还，有良马九匹，皆天下之骏。一名浮云，二名赤电，三名绝群，四名逸骠，五名紫燕骝，六名绿螭骢，七名龙子，八名鳞驹，九名绝尘，号名九逸。<br>
4.隋文帝狮子骢<br>
《朝野佥载》：隋文皇帝时，大宛国献千里马，鬃曳地，号狮子骢。上置之马群，陆梁，人莫能制。上令并群驱来，谓左右曰 ：“谁能驭之？”郎将裴仁基曰 ：“臣能制之。”遂攘袂向前，去十余步，踊身腾上，一手撮耳，一手抠目，马战不敢动，乃鞴乘之。朝发西京，暮至东洛，后隋末不知所在。唐文武圣皇帝敕天下访之，同州刺史宇文士及访得其马，老于朝邑市面家，挽硙，骏尾焦秃，皮肉穿穴，及见之悲泣。帝自出长乐坡，马到新丰，向西鸣跃。帝得之甚喜，齿口并平。饲以钟乳，仍生五驹，皆千里足也。后不知所在。<br>
5.唐玄宗龙马<br>
《宣室志》：海岱之间出玄黄石，或云茹之可以长生。玄宗皇帝尝命临淄守每岁采而贡焉。开元二十七年，江夏李邕为临淄守。是岁秋，因入山采玄黄石，忽遇一翁，质甚妙，而丰度明秀，髭髯极丰。衣褐衣，自道左出，叩李邕马。且告曰：“君侯躬自采药，岂不为延圣主之寿乎？”曰：“然。”翁曰：“圣主当获龙马，则享国万岁，无劳采药耳。”邕曰：“龙马安在？”答曰：“当在齐鲁之郊。若获之，即是太平之符，虽麟凤龟龙，不足以并其瑞。”邕方命驾以后乘，遽亡见矣。邕大异之，顾谓从事曰：“得非神人乎？”即命其吏王乾贞者，求龙马于齐鲁之间。至开元二十九年夏五月，乾真果得马于北海郡民马会恩之家。其色骓毛，两胁有鳞甲，鬃尾若龙之鬣，嘶鸣真簴笛之音，日驰三百里。乾真讯其所自，会恩曰：“吾独有牝马，常浴于淄水，遂有胎而产。因以龙子呼之。”乾真即白于邕，邕甚喜，以表其事献之，上大悦，诏内闲厩异其刍豢，命画工图其状，用颁示中外。<br>
<strong><code>别录：其一.唐玄宗舞马</code></strong><br>
《明皇杂录》：玄宗尝命教舞马四百蹄，分为左右。各有部，目为某宠某家骄。时塞外亦有善马来贡者，上俾之教习，无不曲尽其妙。因命衣以文绣，络以金银，饰其鬃鬣，间杂珠玉，其曲谓之倾杯乐者数十回，奋首鼓尾，纵横应节。又施三层板床，乘马而上，施转如飞。或命壮士举一榻，马舞于榻上，乐工数人立左右前后，皆衣淡黄衫，文玉带，必求少年而姿貌美秀者，每千秋节，命舞于勤政楼下。其后上既幸蜀，舞马亦散在人间。禄山常睹其舞而心爱之。自是因以数匹置于范阳。其后转为田承嗣所得，不之知也，杂之战马，置之外栈。忽一日，军中享士，乐作，马舞不能已，厮养皆谓其为妖，拥彗以击之。马谓其舞不中节，抑扬顿挫，犹存故态。厩吏遽以马怪白。承嗣命棰之，甚酷，马舞甚整，而鞭挞愈加，竟毙于枥下。时人亦有知其舞马者， 惧暴而终不敢言。<br>
<strong><code>别录：其二.唐中宗蹀马</code></strong><br>
南宋·曾慥《类说·蹀马戏》：宴土蕃使蹀马之戏，皆五色彩丝金具装於鞍上，加麟首飞翅。乐作，马皆随音蹀足，宛转中节，胡人大骇。<br>
6.唐代宗九花虬<br>
《杜阳杂编》：上（唐代宗）因命御马九花虬并紫玉鞭辔，以赐郭子仪。九花虬即范阳节度李德山所贡。额高九寸，毛拳如麟，头颈鬃鬣，真虬龙也。每一嘶，则群马耸耳，以身被九花文，故号为九花虬。<br>
7.唐德宗三马<br>
《杜阳杂编》：上（唐德宗）西幸，有二马，一号神智驄，一号如意騮，皆耳中有毛，引之可长一尺，而进退缓急皆如上意，故以是名之。<br>
《国史补》：德宗幸梁洋，唯御骓马，号曰望云骓，驾还，饲以一品料。暇日牵而视之，必长鸣四顾，若感恩之状。后老死飞龙厩中，贵戚画为图。<br>
8.曹洪白鹤<br>
《拾遗记》：魏曹洪，武帝从弟，家盈产业，骏马成群。武帝讨董卓，夜行失马，洪以其所乘马曰白鹤，与武帝乘。此马走，唯觉耳中风声，脚似不践地。至深水，洪不能得渡。武帝引首上马，共济深水，行数百里，瞬息而至。下视马足，毛皆不湿，帝衣犹沾濡。时人谓乘风行也，为一代神骏。谚云：“凭空虚跃，曹家白鹤。”<br>
9.司马休之扬武<br>
王韶之《晋纪》：司马休之奔广固，慕容超欲害之，休之不知。常所乘骓马于床前养饵，忽连鸣不食，注目视鞍。休之试被之，即不动也。讫还床，坐马又惊跳。因试骑，才出门外便奔驰走行十里。顾望所住，已有收兵至矣。后还睢州，加骓马扬武之号。<br>
10.慕容廆赭白<br>
《广古今五行记》：慕容廆初有赭白马，常自乘之。既为石虎所围，力弱，分将危陷，弃众将逃。以此马奔而鞴之，马见鞍，辄蹄啮不得近，乃止。俄而邺使至，石虎国有难，虎旋归。至是时，马年四十九岁矣。<br>
11.秦叔宝忽雷驳<br>
《酉阳杂俎》：唐秦叔宝所乘马，号忽雷驳，尝饮以酒。每于月明中试，能竖越三领黑毡。 及胡公卒，嘶鸣不食而死。<br>
12.周穆王翠龙<br>
《汉书·扬雄传上》：乘翠龙而超河兮，陟西岳之嶢崝。<br>
颜师古注：翠龙，穆天子（周穆王）所乘马也。<br>
13.唐成公骕骦<br>
《左传》：唐成公有两骕骦马。一云骕騻，马色如霜纨。<br>
14.九方皋沙丘马<br>
《列子》：秦穆公谓伯乐曰：“子之年长矣，子姓有可使求马者乎？”伯乐对曰：“良马，可形容筋骨相也。天下之马者，若灭若没，若亡若失。若此者绝尘弭。臣之子皆下才也，可告以良马，不可告以天下之马也。臣有所与共担纆薪莱者，有九方皋，此其于马，非臣之下也，请见之！”穆公见之，使行求马。三日而反，报曰：“已得之矣，在沙丘。”穆公问：“何马也?”对曰：“牝而黄。”使人往取之，牡而骊。穆公不悦。召伯乐而谓之曰：“败矣，子所使求马者!色物牝牡尚弗能知，不何马能知也？”伯乐喟然太息曰：“一至于此乎！是乃其所以千万臣而无数者也。若皋之所观，天机也。得其精而忘其粗，在其内而忘其外。见其所见，不见其所见；视其所视，而遗其所不视。若皋之相者，乃有贵乎马者也。”马至，果天下之马者。<br>
15.项羽乌骓<br>
《史记》：项王骏马名骓，常骑日行千里。及败至乌江，谓亭长曰：“吾骑此马五岁，所当无敌，不忍杀，以赠公。”<br>
16.乌孙天马<br>
《史记·大宛列传》：初，天子发《易》云“神马当从西北来”。得乌孙马好，名曰“天马”。及得大宛汗血马，益壮，更名乌孙马曰：“西极”，名大宛马曰“天马”云。<br>
17.大宛汗血马蒲梢（亦作“蒲捎”、“蒲稍”）<br>
《史记·大宛列传》：大宛在匈奴西南，在汉正西，去汉可万里。其俗土著，耕田，田稻麦。有蒲陶酒。多善马，马汗血，其先天马子也。<br>
《集解》：《汉书音义》曰：大宛国有高山，其上有马，不可得，因取五色母马置其下，与交，生驹，汗血，因号曰天马子。<br>
《史记·乐书》：后伐大宛，得千里马，马名蒲梢。<br>
《集解》：应劭曰：大宛旧有天马种，蹋石汗血，汗从前肩膊出如血，号一日千里。<br>
《神异经》：西南大宛宛丘，有良马，其大二丈，鬣至膝，尾委地，蹄如升，踠可握。日行千里，至日中而汗血。乘者当以绵絮缠头腰小腹，以避风病，其国人不缠也。”<br>
18.大宛象龙<br>
《汉书·冯奉世传》：奉世遂西至大苑。大苑闻其斩莎车王，敬之异于它使。得其名马象龙而还。<br>
颜师古注：言马形似龙者。<br>
19..黄门四骏<br>
《汉书·西域传赞》：自是之后，明珠、文甲、通犀、翠羽之珍盈于后宫，薄梢、龙文、鱼目、汗血之马充于黄门，巨象、师子、猛犬、大雀之群食于外囿。<br>
20.汉光武帝大骊<br>
《后汉书·任李万邳刘耿列传》：时，世祖（汉光武帝刘秀）自解所佩绶以带忠（李忠），因从攻下属县。至苦陉，世祖会诸将，问所得财物，唯忠独无所掠。世祖曰：“我欲特赐，李忠，诸卿得无望乎？”即以所乘大骊马及绣被衣物赐之。<br>
21.赤兔（赤菟）<br>
《后汉书·吕布传》：布常御良马，号曰赤菟，能驰城飞堑。<br>
22.的卢（的颅）<br>
《三国志·蜀志·先主传》：表疑其心，阴御之。<br>
裴松之注引《世语》：备屯樊城，刘表礼焉，惮其为人，不甚信用。曾请备宴会，蒯越、蔡瑁欲因会取备，备觉之，伪如厠，潜遁出。所乘马名的卢，骑的卢走，堕襄阳城西檀溪水中……的卢乃一踊三丈，遂得过。<br>
23.绝影<br>
《三国志·魏志·武帝纪》：公（曹操）与战，军败，为流矢所中。<br>
裴松之注引晋·王沉《魏书》：公所乘马名绝影，为流矢所中。<br>
24.紫骍<br>
三国魏·曹植《献文帝马表》：臣於先武皇帝世，得大宛紫騂一疋，形法应图，善持头尾，教令习拜。<br>
25.惊帆<br>
《古今注·杂记》：曹真有駃马，名为惊帆，言其驰骤如烈风之举帆疾也。<br>
26.赤龙驹<br>
《梁书》：而河南又献赤龙驹，有奇貌绝足，能拜善舞。<br>
27.龙骧赤<br>
南朝梁·萧子显《齐书》：杨玉夫杀苍梧王，太祖夜从承明门乘常所骑赤马入殿，咸称万岁。及践位，号此马为龙骧将军，世谓龙骧赤。<br>
28.闪电<br>
《隋书》：突厥大畏长孙晟，闻其号声，号为霹雳，见其走马，称为闪电。<br>
29.青海骢<br>
《北史·吐谷浑传》：青海周回千余里，海内有小山。每冬冰合后，以良牝马置此山，至来春收之，马皆有孕，所生得驹，号为龙种，必多骏异。吐谷浑尝得波斯草马，放入海，因生骢驹，能日行千里，世传青海骢者也。<br>
30.唐太宗十骥<br>
《新唐书》：骨利干处瀚海北，胜兵五千。草多百合。产良马，首似橐它，筋骼壮大，日中驰数百里。……其大酋俟斤因使者献马，帝（唐太宗李世民）取其异者号十骥，皆为美名：曰腾霜白，曰皎雪骢，曰凝露骢，曰悬光骢，曰决波騟，曰飞霞骠，曰发电赤，曰流星騧，曰翔麟紫，曰奔虹赤，厚礼其使。<br>
31.唐太宗六骏<br>
六骏是李世民在唐朝建立前先后骑过的战马，分别名为“拳毛騧（guā）”、“什伐赤”、“白蹄乌”、“特勒骠”、“青骓”、“飒露紫”。贞观十一年，李世民作《六马图赞》（文见《全唐文》卷十），使欧阳询以八分体书之，刻石。后来此书亡佚，宋时游师雄重刻六碑（见《金石萃编》卷一三九）。<br>
32.唐太宗黄骢骠<br>
《新唐书》：帝之破窦建德也。乘马名黄骢骠，及征高丽，死于道，颇哀惜之，命乐 工制《黄骢叠曲》四曲，皆宫调也。<br>
33.唐玄宗六骥<br>
北宋·秦再思《洛中纪异录》：天宝中，大宛国进汗血马六匹，一曰红叱拨，二曰紫叱拨，三曰赤叱拨，四曰黄叱拨，五曰丁香叱拨，六曰桃花叱拨。上乃制名，一曰红玊辇，二曰紫玉辇，三曰平山辇，四曰凌云辇，五曰飞香辇，六曰百花辇。复命图于瑶光殿，乃改为观骥殿。<br>
南宋·李石《续博物志》：天宝中，大宛进汗血马六匹，一曰红叱拨，二曰紫叱拨，三曰青叱拨，四曰黄叱拨，五曰丁香叱拨，六曰桃花叱拨。上乃制名，曰红玊辇，曰紫玉辇，曰平山辇，曰凌云辇，曰飞香辇，曰百花辇。后幸蜀，以平山、凌云为谶。<br>
34.唐玄宗二骏<br>
唐·张彦远《历代名画记·唐朝上》：时主（唐玄宗李隆基）好艺，韩君间生，遂命悉图其骏，则有玉花骢、照夜白等。<br>
35.唐肃宗千里马<br>
南宋·李石《续博物志》：肃宗时，有告保定太守反者，令李泌乘千里马往案之。千里马，宁远所献，髪拳紫色，状如八骏。乘者必衣裘冒絮，似北人抱持。早发扶风，初驰三十里，则皆旁侧跳三十里外。乃隤然而去，惟闻耳傍风声，飞前蹄之土过耳。辰时达保定，申时归奏事。<br>
36.宋仁宗玉逍遥<br>
北宋·邵伯温《闻见前录》：仁宗御马有名玉逍遥者，马色白，其乘之，安如舆輦也。<br>
37.宋太宗碧云霞（亦作“碧云騢”）<br>
北宋·王闢之《渑水燕谈录·事志》：太宗朝，府州折御卿贡马特异，格不甚高而日行千里。口旁有碧纹如云霞，因目曰：“碧云霞。”<br>
38.元祐三马<br>
《苏轼三马图赞引》：元祐初，西域贡马首高八尺，龙颅而凤膺，虎脊而豹章。出东华门入天驷监，振鬣长鸣，万马皆瘖，父老纵观以为未始见也。<br>
39.义瑜<br>
《桯史》：宋开禧间，九江戍校王成见病瑜，收秣之。寇李元砺犯龙泉，成出战死，瑜屹立不去，悲鸣成侧。寇顾曰良马，取献之。元砺弟乘犯永新，瑜识我军旗帜驰归，元弟就擒，瑜病伤不秣。<br>
40.飞越峰<br>
《一统志》：贵州养龙坑有灵物藏其下。当春初伊人立柳坑畔，择牝马系之，已而云雾晦冥，类有物与接，其产必有龙驹。洪武四年，于此荻正白色马为献，首高九尺，长丈余，不可控驭。诏典牧者囊沙使复行苑中，乃驯。时行夕月礼于清凉山，乘之如蹑云，一尘不动。赠名飞越峰且命绘成形藏焉。学士宋濂为赞。<br>
41.西域贡马<br>
《方周杂录》：先朝西域贡马，高九尺，颈与身等，昂举若凤。景泰末，西域进白马，高如之，颈亦类焉，后足胫节间有两距，毛中隐若鳞甲。天顺中，复见之御马监坊河道上，俱不受羁縻，不知日行几何也。<br>
42.劳鱼之马<br>
《尔雅》：时有劳鱼之马，蹄平如研，善升甗。<br>
甗，山形似甑，上大下小。时有劳鱼之马，蹄平如研，善升甗。甗，山岭也<br>
<strong><code>坯子注</code></strong><br>
（1）甑（yǎn）：上大下小形状像甑（古代蒸煮用的炊具，上下两层，中间有箅子，陶制或青铜制）的山。<br>
（2）研（yàn）：古同“砚”，砚台。<br>
43.騉駼（昆駼、騉蹄）<br>
马身而牛蹄，善登高。<br>
《尔雅》：騉駼，枝蹄趼，善升甗。<br>
44.周缪王四驥<br>
《史记·秦本纪》：造父以善御幸于周缪王，得骥、温骊、骅骝、騄耳之驷，西巡狩，乐而忘归。<br>
45.匈奴马<br>
《史记·匈奴列传》：冒顿既立，是时东胡强盛，闻冒顿杀父自立，乃使使谓冒顿，欲得头曼时有千里马。冒顿问群臣，群臣皆曰：“千里马，匈奴宝马也，勿与。”冒顿曰：“奈何与人邻国而爱一马乎？”遂与之千里马。……高帝先至平城，步兵未尽到，冒顿纵精兵四十万骑围高帝于白登，七日，汉兵中外不得相救饷。匈奴骑，其西方尽白马，东方尽青駹马，北方尽乌骊马，南方尽骍马。<br>
46.騕褭（yǎo niǎo）<br>
《文选·张衡》：斥西施而弗御兮，絷騕褭以服箱。<br>
李善注：《汉书音义》， 应劭曰：“騕褭，古之骏马也，赤喙玄身，日行五千里。”<br>
47.飞兔（飞菟）、要褭<br>
《吕氏春秋·离俗》：飞兔、要褭，古之骏马也。<br>
高诱注：“飞兔、要褭，皆马名也。日行万里，驰若兔之飞，因以为名也。<br>
48.流星<br>
《文选·陈琳》：譬若飞兔、流星，超山越海。<br>
李周翰注：飞兔、流星，神骏也。<br>
49.駃騠（駃蹄、駃题）<br>
《逸周书·王会》：请令以槖駞、白玉、野马、騊駼、駃騠、良弓为献。<br>
50.駏驉（駏虚、巨虚、距虚）<br>
似骡，可供乘骑。<br>
《广雅·释兽》：巨虚，马属。<br>
51.骐骥<br>
孔融论：马之骏者，名曰骐骥。后因以之为千里马的别称。<br>
荀子《劝学》：骐骥一跃，不能十步；驽马十驾，功在不舍。<br>
52.骐雄<br>
明·刘琬《马赋》：吾有骏马，名曰骐雄。龙头鸟目，麟腹虎胸。尾如云彗，耳如插筒。<br>
<strong>- 扩展阅读</strong></p>
<p><strong>一、传说中的神马</strong><br>
1.三骓<br>
《山海经·大荒南经》：有盖犹之山者，其上有甘柤，枝干皆赤，黄叶，白华，黑实。东又有甘华，枝干皆赤，黄叶。有青马，有赤马，名曰三骓。<br>
2.文马<br>
《山海经·海外西经》：奇肱之国在其北。其人一臂三目，有阴有阳，乘文马。有鸟焉，两头，赤黄色，在其旁。<br>
3.騊駼（táo tú）、駮（bó）、蛩蛩（qióng）<br>
《山海经·海外北经》：北海内有兽，其状如马，名曰騊駼。有兽焉，其名曰駮，状如白马，锯牙，食虎豹。有素兽焉，状如马，名曰蛩蛩。有青兽焉，状如虎，名曰罗罗。<br>
4.吉量（吉黄、吉良、吉光、泽马、鸡斯）<br>
《山海经·海内北经》：犬封国曰大戎国，状如犬。有一女子，方跪进柸食。有文马，缟身朱鬣，目若黄金，名曰吉量，乘之寿千岁。<br>
郭璞注引《六韬》：“文身朱鬣，眼若黄金，项若鸡尾，名曰鸡斯之乘。<br>
5.腾黄<br>
《初学记》卷二九引《符瑞图》：腾黄者，神马也。其色黄，一名乘黄，亦曰飞黄，或作古黄，或曰翠黄，一名紫黄，其状如狐，背上中两角。<br>
6.九代<br>
《山海经·海外西经》：大乐之野，夏后启于此儛九代。<br>
郝懿行笺疏：九代，马名。<br>
7.毕勒国小马<br>
《洞冥记》：毕勒国有小马，如驹，日行千里，毛垂至地。东王公常骑此马，朝发汤泉，夕饮虞渊，一日一夕，往返七八度。亦言马毛长，於空中自放，则吹之或东或西也。<br>
8.东方朔步景<br>
《洞冥记》：（东方朔）又尝东游吉云之地，得神马一匹，高九尺……帝曰：“其名云何？”朔曰：“因事为名，名步景驹。”<br>
9.天马（天骥、天驷、月驷）<br>
《汉书·礼乐志》：太一况，天马下，霑赤汗，沫流赭。志俶儻，精权奇，籋浮云，晻上驰。体容与，迣万里，今安在，龙为友。<br>
《文选·张协〈七命〉》：天驥之骏，逸态超越。<br>
李善注：天驥，天马也。<br>
北宋·曾巩《送李撰赴举》：“康衢四闢通万里，天駟得地方腾驤。<br>
《汉书》：汉中星曰天駟。<br>
《文选·颜延之〈赭白马赋〉》：稟灵月駟，祖云螭兮。<br>
李善注：《春秋考异记》云：地生月精为马。<br>
10.渥洼<br>
指代神马。<br>
北宋·苏轼《送钱承制赴广西路分都监》：舞凤尚从天目下，收驹时有渥洼姿。<br>
11.朱鬣<br>
南朝梁·孙柔之《瑞应图·白马朱鬣》：“明王在上，则白马朱鬣至。<br>
12.风骊<br>
传说中疾驰如风的神马。<br>
唐·王勃《益州夫子庙碑》：“粤若皇灵草味，风骊受河洛之图；帝象权舆，云凤锡乾坤之瑞。”<br>
13.虽马<br>
神话中的独角马。<br>
《逸周书·王会》：俞人虽马。<br>
孔晁注：俞，东北夷；虽马，驨（xí），如马一角；不角者曰骐。<br>
14.旄（máo ）马<br>
《山海经·海内南经》：旄马，其状如马，四节有毛，在巴蛇西北，高山南。<br>
郭璞注：《穆天子传》所谓豪马者。<br>
15.黄马<br>
《山海经·海外西经》：有黄马，虎文，一目而一手。<br>
手：这里指马的腿蹄。<br>
<strong>二、《新唐书》“马祸”</strong><br>
义宁二年五月戊申，有马生角，长二寸，末有肉。角者，兵象。<br>
武德三年十月，王世充伪左仆射韦霁马生角，当项。<br>
永隆二年，监牧马大死，凡十八万疋。马者，国之武备，天去其备，国将危亡。<br>
文明初，新丰有马生驹，二首同项，各有口鼻，生而死；又咸阳牝马生石，大 如升，上微有绿毛。皆马祸也。<br>
开元十二年五月，太原献异马驹，两肋各十六，肉尾无毛。二十五年，濮州有 马生驹，肉角。二十九年三月，滑州刺史李邕献马，肉鬃鳞臆，嘶不类马，日行三 百里。<br>
建中四年五月，滑州马生角。<br>
大和九年八月，易定马饮水，因吐珠一，以献。<br>
开成元年六月，扬州民明齐家马生角，长一寸三分。<br>
会昌元年四月，桂州有马生驹，三足，能随群于牧。<br>
咸通三年，郴州马生角。十一年，沁州绵上及和川牡马生子，皆死。京房《易 传》曰：“方伯分威，厥妖牡马生子。<br>
乾符二年，河北马生人。<br>
中和元年九月，长安马生人，京房《易传》曰：“诸侯相伐，厥妖马生人。” 一曰；“人流亡。”二年二月，苏州嘉兴马生角。<br>
光启二年夏四月，僖宗在凤翔，马尾皆咤蓬如篲。咤，怒象。<br>
文德元年，李克用献马二，肘膝皆有鬣，长五寸许，蹄大如七寸瓯。<br>
<strong>三、古代关养马的地方——闲</strong><br>
闲，马厩。<br>
周时诸侯有六闲。<br>
《周礼·夏官·校人》：天子十有二闲，马六种；邦国六闲，马四种；家四闲，马二种。<br>
隋时置六闲。<br>
《隋书·百官志下》：（殿内省）尚乘局置左右六闲：一左右飞黄闲，二左右吉良闲，三左右龙媒闲，四左右騊駼闲，五左右駃騠闲，六左右天苑闲。<br>
唐时亦设六闲。<br>
《新唐书·百官志二》：殿中省……六闲马，以殿中监及尚乘主之。武后万岁通天元年，置仗内六闲：一曰飞龙，二曰祥麟，三曰凤苑，四曰鵷鸞，五曰吉良，六曰六羣，亦号六廐。<br>
又：尚乘局……左右六闲：一曰飞黄，二曰吉良，三曰龙媒，四曰騊駼，五曰駃騠，六曰天苑。</p>

                </div>
            </article>
        </div>

        
            <div class="next-post">
                <div class="next gt-c-content-color-first">下一篇</div>
                <a href="https://wgwxws.site/post/zhong-yao-de-san-shi-si-zong-zui/" class="post-title gt-a-link">
                    中药的三十四宗“最”
                </a>
            </div>
        

        

        
            
                <!--PC和WAP自适应版-->
<div id="SOHUCS" ></div> 
<script type="text/javascript"> 
(function(){ 
var appid = 'cyw7BCPh4'; 
var conf = 'prod_4693a9f4291e6ad2ecd87ad6d07fdc99'; 
var width = window.innerWidth || document.documentElement.clientWidth; 
if (width < 1000) {
var head = document.getElementsByTagName('head')[0]||document.head||document.documentElement;
var script = document.createElement('script');
script.type = 'text/javascript';
script.charset = 'utf-8';
script.id = 'changyan_mobile_js';
script.src = 'https://cy-cdn.kuaizhan.com/upload/mobile/wap-js/changyan_mobile.js?client_id=' + appid + '&conf=' + conf;
head.appendChild(script);
} else { var loadJs=function(d,a){var c=document.getElementsByTagName("head")[0]||document.head||document.documentElement;var b=document.createElement("script");b.setAttribute("type","text/javascript");b.setAttribute("charset","UTF-8");b.setAttribute("src",d);if(typeof a==="function"){if(window.attachEvent){b.onreadystatechange=function(){var e=b.readyState;if(e==="loaded"||e==="complete"){b.onreadystatechange=null;a()}}}else{b.onload=a}}c.appendChild(b)};loadJs("https://cy-cdn.kuaizhan.com/upload/changyan.js",function(){window.changyan.api.config({appid:appid,conf:conf})}); } })(); </script>
            

            
        

        

        <div class="site-footer gt-c-content-color-first">
    <div class="slogan gt-c-content-color-first">内容创作师，薪传自由梦：写作原创文学精品，弘扬传统文化经典</div>
    <div class="social-container">
        
            
        
            
        
            
        
            
                <a href="https://www.zhihu.com/people/wgwxws" target="_blank">
                    <i class="fab fa-zhihu gt-c-content-color-first"></i>
                </a>
            
        
            
        
            
        
    </div>
    <div class="footer-info">
        
    </div>
    <div>
        Theme <a href="https://github.com/imhanjie/gridea-theme-pure" target="_blank">Pure</a>, Powered by <a
                href="https://gridea.dev" target="_blank">Gridea</a> | <a href="https://wgwxws.site/atom.xml" target="_blank">RSS</a>
    </div>
</div>

<script>
  hljs.highlightAll()
</script>

    </div>
</div>
</body>
</html>
